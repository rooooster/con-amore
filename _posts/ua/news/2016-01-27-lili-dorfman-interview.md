---
layout: singleNewsItem
permalink: /news/:title/
lang: ua
type: news
category: news
name: lily-dorfman-interview

image: assets/img/news/lily-dorfman-interview.png
title: "Лілі Дорфман: Ми дуже підтримуємо Київ, Україну й прагнемо вибудувати лінію нашої взаємної співпраці"
description: "Пропонуємо вашій увазі коротке інтерв'ю з поважним членом журі конкурсу, відомою піаністкою й педагогом пані Лілі Дорфман (Ізраїль)"

og-image: http://rooooster.com/content/skoryk/news/lily-dorfman-interview.jpg
---

**— Пані Дорфман, ви відбиратимете учасників Конкурсу Мирослава Скорика для майстер-класів у Німеччині...**

— Так! У Німеччині існує літня музична академія ISAM (International Sommer Academy of Music). Вона працює вже 11-й рік. Це навіть не майстер-клас, а академія. У нас три відділення: композиція, орган і, головне, фортепіано.

Ідея створення академії належить моєму покійному чоловікові композитору Йосефу Дорфману. Він мріяв про відродження єврейської музичної культури у Європі. Першою відгукнулася Німеччина. Заклад було відкрито у місті Міхельштадті, неподалік Франкфурта. Пізніше ми стали частиною офіційної німецької музичної академії у місті Оксенхаузені.

До нас приїжджають талановиті молоді музиканти з усіх країн світу віком від 18 до 38 років.

**— Ви плануєте відібрати двох учасників?**

— Ми говорили з Анною Томасишин — вона прекрасний організатор, — про те, щоб узяти двох студентів. Одного спонсорував би Конкурс Скорика, а другого ми могли б забезпечити половиною стипендії. Але це повинно вирішувати журі.

На композиторському відділенні у нашій академії теж проводиться конкурс — Конкурс імені Йосефа Дорфмана. Хотілося б заохотити студентів Національної музичної академії України імені Петра Чайковського записатися до нас.

Ми дуже підтримуємо Київ, Україну й прагнемо вибудувати лінію нашої взаємної співпраці.

**— Ви плануєте цю співпрацю на постійній основі?**

— Мені б хотілося налагодити тривалий, міцний зв'язок. Я щиро бажаю підтримати ваших молодих музикантів.

**— Ваша академія — літня, тобто ви функціонуєте три місяці на рік чи все відбувається якось інакше?**

— Наша академія працює два тижні у серпні.

**— Як ви зв'язалися з Конкурсом Мирослава Скорика? У вас є знайомства в Україні?**

— Потрапити в Київ — моя мрія. Я ніколи в житті у вас не була! І раптом мені телефонує Анна Томасишин!!! Вона, виявляється, знає усіх, хто побував на наших літніх курсах, чула відгуки про нашу академію.

**Як важливо, що ви проводите Конкурс Мирослава Скорика, — видатний український композитор, знаний у світі, а він ще й очолює журі! Це пречудово! Я багато очікую від цього змагання!**

_Ольга ГОЛИНСЬКА, музикознавець_
